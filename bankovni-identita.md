Původní zpráva: https://www.lupa.cz/aktuality/e-government-pres-internetove-bankovnictvi-vlada-schvalila-zavedeni-bankid/

# Komentář LRA
Při důkladnějším čtení návrhu a zejména jeho důvodové zprávy jsem došel k závěru, že pod 
pozlátkem s nápisem "skrze internetové bankovnictví snadněji k egovernmenut" platí spíše slogan "privatizace 
státem uznané identity do rukou bank".

Návrh totiž sice umožňuje bankám vydávat prostředky pro elektronickou identifikaci dle eIDAS a tak skrze NIA 
"bankovní identitou" přistoupit ke službám eGov, ale zároveň umožňuje bankám usnadnit si život v rámci plnění 
povinností plynoucích z AML regulace ale hlavně s identitou občana obchodovat.

Za vydání a správu prostředku el. identifikace totiž stát bankám nic neplatí - banky tedy ověřují identitu 
pro stát zdarma. A v online světě platí poučka, že pokud je nějaká služba na internetu zdarma, je skutečným zbožím 
uživatel a jeho soukromí.

Za elektřinu stát platí, za IT služby stát platí, za výrobu pasů a občanek stát platí. Proč by bankám neměl hradit 
náklady za netriviální službu ověření identity? Zadarmo to ale není, výměnou budou mít banky monopol na obchodování 
se státem garantovanou online identitou - tedy službou, kterou by měl poskytnout občanům přímo stát. Hlubší zamyšlení 
na toto téma: https://github.com/l-ra/writings/blob/master/lesk-a-bida-ceskeh-eid.md



# Reakce
Nevím, kde v Návrhu čtete, že se bankam umožňuje vyloženě s identitou občana obchodovat, prosím 
o nějaké bližší určení místa v Návrhu, o kterém se lze konkrétně bavit.

To co vy označujete "...zároveň umožňuje bankám usnadnit si život v rámci plnění povinností plynoucích 
z AML regulace..." - v Návrhu se vysloveně uvádí, že v ZoAML se na banky nově uvalily povinnosti, ale 
jejich plnění ZoAML neumožňuje, čimž banky vystavuje rizikům atp. a tento Návrh se snaží tuto situaci, 
do které banky uvedl stát, nějakým způsobem řešit. Z vyznění vašeho příspěvku si odnáším, že si myslíte, 
že to tam ty banky nějak prosadily/pro­lobovaly, aby to měly jednodušší a nějak se z těch povinností vyvlékly, 
přitom je to podle autorů Návrhu obráceně a stát řeší problematickou situaci, kterou sám vytvořil.

"...Zadarmo to ale není, výměnou budou mít banky monopol na obchodování se státem garantovanou online 
identitou - tedy službou, kterou by měl poskytnout občanům přímo stát..." - stát ji samozřejmě poskytuje, 
nicméně to by znamenalo, že se všichni občané musí znovu identifikovat (fyzicky dostavit = podniknout nějaké kroky), 
aby jim ta identita byla vytvořena/zpřís­tupněna. Zde jde tedy o to, že banky toto již provedly pro 5 miliónů jejich 
klientů, tak proč toho nevyužít a neposunout se dále - prioritou je rozšíření služeb eGov a jejich dostupnost skrze 
již existující identitu by mohla významně pomoci. Toto není novinka, o "bankovní identitě" se mluví již velmi dlouho.

Zadarmo - nikdo neříká, že banky mají automaticky začít tu "službu bankovni identity" poskytovat, 
tady se nezákládá povinnost! Jde o to, že autoři počítají s tím, že náklad, který s tím banky mají jim v podstatě 
plyne už z jiných zákonů, takže náklady jsou/budou všechny již vynaloženy (ano, banky musí ověřovat identitu klientů 
již dnes, překvapení!), tak proč nad ty vynaložené náklady neposkytnout i tu službu bankovní identity navíc, která už 
o tolik moc nestojí. Jde o potenciální win-win řešení pro všechny.



# Odpoveď na reakci

První, co je třeba říci je, že jde o poslanecký návrh zákona sepsaný samotnými bankami v kontextu připravovaného projektu Sonia, v jehož oznámení bankovní asociace uvádí:

Česká bankovní asociace připravuje přelomový digitalizační projekt s názvem SONIA. Budou-li úspěšně prosazeny potřebné legislativní změny, dostane 5,5 milionů Čechů možnost při využívání služeb eGovernmentu či soukromých firem prokazovat svoji „digitální identitu“ prostřednictvím své stávající bankovní identity. ....
Identita pro čerpání služeb státu i soukromých firem
Vzdálené prokazování identity je podmínkou, aby lidé mohli čerpat digitální služby poskytované státem, v Česku například z Portálu občana, či od soukromých společností, typicky např. od dodavatelů energií, operátorů, ale i mnohých dalších.

V prvním odstavci stojí:
§ 38aa(1) Banka nebopobočka zahraniční banky je oprávněna nabízet, poskytovat nebo zprostředkovávat identifikační služby a uzavírat smlouvy o nichtéž jménem a na účet poskytovatele identifikačních služeb.
Předpokládám, že to je ona úprava legislativy, o které se mluví při představování Sonia.

Dále v důvodové zprávě:
Cíle navrhované úpravy: ... rozšířit možnost využití jednotné bezpečné a důvěryhodné elektronické identifikace pro veřejný a soukromý sektor;
...
Navrhovaná právní úprava však zejména přináší významné přínosy, neboť má ambicizásadním způsobem přispět rozvoji e-Governmentu, nabídky a využívání elektronických služeb státu, obcí a krajů. Těchto služeb by díky bezplatnému využívání identifikačních prostředků bank, financovaného zjejich komerčního využití pro služby e-Commerce,
...

Z uvedených citací mi vyplývá, že kromě napojení na NIA (viz odst. 2) může banka poskytovat identitní služby dle svého uvážení komukoli - tedy obchodovat s identitou resp. se službou ověřování identity.

Stát neposkytuje obecně použitelnou elektronickou dentitu. Soukromý sektor nemůže využívat důvěryhodnou státní identitu přímo, bude ji tedy muset využít nepřímo skrze Soniu. Takto pojatým návrhem se banky dostávají do výlučného postavení a mohou používat marketinovou rétoriku "my máme tu jedinou spolehlivou identitu, vždyť ji poskytujeme i pro přístup k eGov".
To co dodávám já je, že přesně takovou identitu by měl poskytnout přímo stát jako obecnou službu v digitálním světě, a měl by za ni přímo zaplatit, pokud ji nakupuje od třetí strany.

Říkáte, že stát uvalil na banky povinnost v ZoAML a neumožňuje jim ji plnit. Odhaduji, že se jedná o možnost (nikoli povinnost) provést AML identifikaci na dálku pomocí eIDAS elektronické identifikace. Pokud by služby NIA byly obecně dostupné pro soukromoprávní spoléhající strany, bylo by po problému a banky by se bez dalších zákonů mohly napojit stejně, jako kdokoli jiný. Pokřivení začíná právě v té výlučnosti, kdy "online občanka" je jen pro přístup k eGov.

Kromě toho, banky by i bez novely mohly požadovat napojení na NIA, protože jim ověření klienta ukládá zákon a tudíž mají nárok služby NIA využívat za stávajícího právního stavu.

Místo toho si obohatily návrh o úlevu v ověřování identity. Nad podivnou konstrukcí "retězení" identit pro ůčely AML se pozastavuje i vláda ve svém vyjádření k návrhu.

Jsem jednoznačně pro, aby se banky mohly stát poskytovatelem identity (dle eIDAS vydavatelem prostředku pro elektronickou identifikaci), tak, jak to dnes může udělat kdokoli, kdo splní podmínky. A ano, banky mají velký náskok, když mají většinu potřebné infrastruktury už připravenou. Nevidím ale důvod, proč jejich výlučné postavení ještě umocňovat a dál podivně komplikovat prostředí důvěryhodné elektronické identity v ČR, kdy si dostatečně důvěryhodnou elektronickou identitu pro soukromoprávní užití budu moci pořídit právě a jen u banky.

Pořád bych chtěl skutečnou alternativu občanského průkazu pro digitální svět, kde bude figurovat stát jako vydavatel, já jako držitel a ostatní, kterým mohu průkaz dle svého uvážení předložit a oni se dle svého uvážení rozhodnou, nakolik mu uvěří. Bez dalšího zprostředkovatele.
Zdroje

Oznámení Sonia: https://www.czech-ba.cz/cs/media-servis/tiskove-zpravy/projekt-sonia-bankovni-identita-jako-nova-digitalni-obcanka-pro-sluzby-statu-i-soukromych-firem
Návrh, o kterém je řeč: https://apps.odok.cz/attachment/-/down/2LBSBFA9YXIA
Vyjádření vlády: http://www.psp.cz/sqw/text/orig2.sqw?idd=167309
