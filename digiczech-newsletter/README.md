> Převzatý obsah s newsletteru distribuovanéh Úřadem vlády v oblasti digitálního česka. Cílem tohoto přepisu je ukázka, jak digitálně publikovat lépe.

------------

14.10.2019

![loga](loga.png)

# Česko v digitální Evropě

V dalším čísle newsletteru Úřadu vlády přinášíme informace o digitálních prioritách nastupující Evropské
komise, o zprávě EU k bezpečnostním rizikům 5G sítí a mimo jiné upozorňujeme na otevřené veřejné
konzultace.

Oddělení koordinace digitální agendy

## HaveYourSay
### Sazby za hlasové hovory v EU
Až do 8. listopadu je možné zapojit se do
veřejné konzultace Evropské komise
k maximálním sazbám za hlasové hovory
z mobilních telefonů i pevných linek. Na
základě této konzultace vydá Evropská
komise do konce roku 2020 delegovaný
akt, který tyto sazby určí. Detailní
informace o veřejné konzultaci naleznete [👍zde](https://ec.europa.eu/digital-single-market/en/news/voice-call-termination-rates-eu-commission-launches-public-consultation).

### Program Digitální Evropa do 25. října
Blíží se ukončení veřejné konzultace
k nastavení prioritních oblastí programu
Digitální Evropa na období 2021-2022.
Z programu budou financovány digitální
inovace v oblastech, jakými jsou umělá
inteligence, kybernetická bezpečnost,
vysoce výkonná výpočetní technika (HPC)
či digitální vzdělávání. Rozpočet programu
je navržen na sedmileté období a jedná se
o částku 9,2 miliard EUR. [👍Svým názorem](https://ec.europa.eu/digital-single-market/en/news/have-your-say-future-investment-europes-digital-economy)
můžete ovlivnit, na které konkrétní oblasti
budete jako budoucí žadatelé moci
prostředky čerpat. Vyhlášení prvních výzev
se očekává na konci roku 2020.

### Digitalizace top prioritou nové Evropské komise
Nová Komise vedená designovanou předsedkyní
Ursulou von der Leyen bude mít opět jako stěžejní téma
podporu digitalizace ekonomiky a společnosti. Digitální
portfolio bude zastřešovat jeden ze tří výkonných
místopředsedů Komise, konkrétně Dánka Margrethe
Vestager (v Junckerově Komisi komisařka pro
hospodářskou soutěž). Kdo obsadí post řadového
komisaře pro jednotný digitální trh, po odmítnutí
Francouzky Sylvie Goulard europoslanci, zatím není
jasné. O složení nové Evropské komise bude hlasovat
Evropský parlament 23. října 2019.

Ursula von der Leyen si jako hlavní cíl v digitální oblasti
vytyčila zajištění evropské **technologické suverenity**,
tedy podpory evropských inovací tak, aby EU nebyla
závislá na dodávkách technologií ze třetích zemí.
Investice mají proudit zejména do oblastí jako
blockchain, kybernetická bezpečnost, umělá
inteligence, 5G sítě, HPC a sdílení dat. V legislativě
chystá Evropská komise v nejbližší době představení
návrhu regulace k umělé inteligenci a jejím etickým
aspektům a také nový předpis týkající se obsahu na
online platformách (_Digital Service Act_). Pozornost bude
věnována také kybernetické bezpečnosti. Připravuje se
nové certifikační schéma ICT produktů a služeb a měla
by být posílena koordinační aktivita států EU při náhlých
kybernetických útocích. K tomuto účelu bude zřízena
nová _joint Cyber Unit_.

### Bezpečnostní hrozby sítí 5G
Členské státy ve spolupráci s agenturou ENISA (unijní agentura pro kybernetickou bezpečnost) a
Evropskou komisí zveřejnily zprávu o bezpečnostních problémech souvisejících se zaváděním sítí páté
generace. Zpráva hodnotí 5G sítě, které jsou klíčové pro vývoj mnoha sektorů ekonomiky (např. doprava,
zemědělství, zdravotností, energetika), jako zranitelnější než sítě předchozích generací. Rizika jsou
spojená zejména s vývojem softwaru a větší závislostí na dodavatelích. Potenciální útoky mohou mít
vzhledem k velkému počtu připojených zařízení také závažnější dopady. Na základě zprávy budou do
konce roku navržena zmírňující opatření na vnitrostátní i celoevropské úrovni. Informace s odkazem
naleznete [🚫zde](https://europa.eu/rapid/press-release_IP-19-6049_cs.htm).

### Zavádění Průmyslu 4.0 v České republice – průzkum Svazu průmyslu a dopravy ČR
Začátkem října zveřejnil Svaz průmyslu a dopravy ČR výsledky průzkumu, který mapoval, jak firmy v Česku
zavádění prvky Průmyslu 4.0 a jak jsou připraveny na digitální transformaci. Do průzkumu se zapojilo 105
subjektů z hlavních odvětví českého průmyslu. Výstupy ukazují, že s principy Průmyslu 4.0 již aktivně
pracuje třetina českých podniků. Zajímavé je i zjištění, že polovina firem chce v příštích pěti letech do
oblasti Průmyslu 4.0 investovat více. Více o dílčích výsledcích se dozvíte na [👍stránkách SP ČR](https://www.spcr.cz/pro-media/tiskove-zpravy/13071-firmy-se-zavadenim-prvku-prumyslu-4-0-zabyvaji-pruzkum-sp-cr).

![ccc](ccc.png)

### Říjen ve znamení cyber - ČR pořádá soutěž pro studenty
Říjen je v EU tradičně vyhlašován jako měsíc kybernetické bezpečnosti.
Nejrůznější „cyber“ akce se dějí napříč EU. V ČR se již po čtvrté koná
soutěž studentů středních škol v dovednostech kybernetické
bezpečnosti. Finalisté se budou moci za rok utkat s evropskými
studenty na _European Cyber Security Challenge_ v Rakousku. Přihlášky do
prvního kola jsou otevřeny do konce října! Více o soutěži se dozvíte [🚫zde](https://www.kybersoutez.cz/kybersoutez.html).


### Umělá inteligence v centru spolupráce Akademie věd ČR a JRC
Akademie věd ČR podepsala se Společným výzkumným střediskem Evropské komise (JRC) memorandum
o porozumění. JRC slouží jako interní výzkumné centrum EU, které disponuje špičkovými laboratořemi a
navazuje spolupráci s nejprestižnějšími výzkumnými institucemi v EU. Mezi potenciálními oblastmi
spolupráce uvádí memorandum mezi jinými také umělou inteligenci a dopad digitálních technologií.

## Plánované akce
### Design thinking v digitální ekonomice

_(seminář, Praha) 16. října 2019_

Ministerstvo průmyslu a obchodu pořádá dopolední seminář o směřování výzkumných aktivit ke
zvýšení konkurenceschopnosti. Akce je určena pro státní zaměstnance, malé a střední podniky a
novináře. Registrovat se můžete [👍zde](https://www.mpo.cz/udalost331.html).


### Nová generace internetu věcí

_(workshop, Brusel) 16. října 2019_

Zajímají vás nové trendy v oblasti IoT? Pokud ano, zúčastněte se workshopu pořádaného
Evropskou komisí, který je určen pro výzkumníky, podnikatele a startupy. Kromě výzkumu v IoT se
bude řešit také to, jak by IoT měla podpořit Evropská unie. Více o akci se dozvíte [👍zde](https://ec.europa.eu/digital-single-market/en/news/workshop-research-priorities-next-generation-internet-things).

### European Quantum Flagship Event
_(konference, Helsinky) 17. - 18. října 2019_

Finské předsednictví připravilo spolu s tamními univerzitami dvoudenní akci k tématu kvantové
technologie. Diskutovat se bude potenciál této technologie a spolupráce průmyslu, vědecké obce a
veřejné sféry. Registrovat na akci se můžete zdarma [👍zde](https://qt.eu/RegistrationEQC2019/).

### Snadná navigace světem úřadů III.
_(konference, Praha) 19. listopadu 2019_

Ministerstvo vnitra a NAKIT pořádá třetí ročník konference o eGovernmentu v prostorách Míčovny
Pražského hradu. Registrovat se budete moci [👍zde](https://snsu.cz/).

_Pro odběr newsletteru nás kontaktujte na digiczech@vlada.cz_

[👍www.digitalnicesko.cz](https://www.digitalnicesko.cz)
![twitter](twitter.png) [@digiczech](https://twitter.com/@digiczech)
